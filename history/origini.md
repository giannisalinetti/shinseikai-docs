# Le origini del Karate di Okinawa

Il karate ha origini che risalgono all'arte marziale praticata nell'isola di 
Okinawa già da prima dell'occupazione giapponese.
Il termine deriva dal **To De** che significa Mano (De o Te) e Cina (To), quindi
**Mano della Cina**, ad indicare l'origine cinese dell'arte marziale.
L'ideogramma **to** può essere pronunciato anche **Kara** e all'inizio del ventesimo
secolo questa prouncia **kara-te** ha iniziato ad imporsi. **Te**, tradotto come mano, 
può anche significare **arte** o **tecnica**.

L'uso della parola **kara** permetteva di giocare anche su un doppio senso, in 
quanto la sua traduzione può essere sia Cina che **vuoto** (anche se quest'ultimo
viene scritto con un altro ideogramma).
Con la diffusione in Giappone dopo l'occupazione di Okinawa, 
la traduzione **Mano Vuota** si impose, per due motivi:
1) Il termine "vuoto" nell'accezione del buddismo Zen ha un significato più profondo.
2) La traduzione "Cina" non andava d'accordo con il nazionalismo giapponese di 
inizio secolo.

Questa nuova forma si impose negli anni trenta, quando i maestri provenienti
da Okinawa diffusero il karate in Giappone nel tentativo di inserire la loro
arte nella più vasta tradizione del **budo** (insieme delle arti marziali dei
guerrieri giapponesi).

### Le origini a Okinawa
Le origini della storia del Karate sono legate alla storia dell'isola di 
**Okinawa**, oggi prefettura del Giappone e parte dell'arcipelago delle Ryūkyū.
Nel XIV secolo il re **Satto**, capo degli stati di *Sanzan*, allaccia una relazione
di vassallaggio con la Cina, che porterà un grande sviluppo nell'isola e della
sua società.
A partire dal 1372 è l'imperatore della Cina che conferisce il titolo ai re di 
Ryūkyū, tramite una delegazione composta da funzionari civili e militari 
che si recava presso le isole in occasione delle incoronazioni. La delegazione
risiedeva dai tre ai dieci mesi nell'isola e si può supporre che essa abbia 
avuto un ruole nella trasmissione dei primi elementi dell'arte del combattimento.
Nel 1392, su richiesta del re Satto, un gruppo di delegati cinesi si insediò
in modo stabile nel villaggio di **Kume**, nella regione di **Naha**. Questo
gruppo era chiamato "le 36 famiglie" ed è probabile che esso abbia avuto una
grande influenza nello sviluppo della scuola **Naha-Te**, da cui deriva 
lo stile **Gōjū-ryū**.

Nel secolo XV il re [Shō Shin](https://en.wikipedia.org/wiki/Sh%C5%8D_Shin) 
riuscì a costituire un efficiente stato centralizzato e stabilì una gerarchia
per il controllo dei signori locali. Tra i vari atti promulgati vi fu un 
disarmo della popolazione, finalizzato soprattuto a disarmare i vassalli per
evitare possibili rovesciamenti, e che non toccò particolarmente il popolo.
Questo smentisce la leggenda secondo cui il disarmo sia avvenuto da occupanti
cinesi o giapponesi: il primo disarmo avvenne per mano di un re di Okinawa.

### La dominazione giapponese
Nel 1609 la signoria giapponese di Satsuma invade il regno di Ryūkyū con una 
vittoria schiacciante (complice anche la carenza di armi) e impone rapidamente
il proprio dominio, anche grazie all'utilizzo di armi da fuoco ignote agli 
abitanti locali.
La nuova dominazione permise comunque il mantenimento di un rapporto di 
vassallaggio con la Cina, strategico ai fini mercantili, in deroga a quello che
era il regime shogunale giapponese che aveva vietato rigorosamente ogni rapporto
con il mondo esterno. Questa apertura sarà cruciale nello sviluppo del Karate 
come è giunto ai giorni nostri.

In origine l'arte marziale praticata ad Okinawa, ancora lontana dall'essere quello
che oggi chiamiamo Karate, era un'arte segreta della nobiltà ed era tramandata 
solo sotto forma di tradizione esoterica.
L'interdizione delle armi era stata mantenuta dai signori giapponesi e inoltre
l'irrigidimento del sistema gerarchico portò ad un progressivo impoverimento 
dei vassalli, una cui parte si orientò verso l'artigianato, il commercio e 
l'agricoltura per sopravvivere. Questa mobilità sociale contribuì all compenetrazione
delle arti segrete fino ad allora tramandate in modo esclusivo anche nei ceti
più poveri della popolazione.

### L'arte marziale dei cinesi di Kume
Le famiglie della delegazione cinese residenti a Kume coltivarono senza dubbio
una forma di arte marziale ispirata alla tecnica della **Gru Bianca di Fujian**
della Cina meridionale. Il loro ruolo fu fondamentale per la trasmissione dello
stile che confluirà poi nel Naha-Te.
Quando nel 1879 la funzione storica della delegazione cinese crolla definitivamente
in seguito all'estensione dell'influenza dello stato giapponese i suoi abitanti
rientreranno in Cina o si integreranno con la popolazione locale. Alla 
trasmissione chiusa e selettiva dell'arte marziale si sostituisce una diffusione
più aperta.
[Higaonna Kanryō](https://it.wikipedia.org/wiki/Higaonna_Kanry%C5%8D), nato a 
Naha nel 1852, dopo aver approfondito l'arte del combattimento per 15 anni in 
Cina torna ad Okinawa e fonda una scuola che viene denominata **Naha-Te**, 
il cui stile viene ripreso poi dall'allievo 
[Chōjun Miyagi](https://it.wikipedia.org/wiki/Ch%C5%8Djun_Miyagi) che fondò la 
scuola **Gōjū-ryū**.

### Gli stili di Karate originali di Okinawa
Il Karate di Okinawa delle origini può essere distinto in tre filoni principali
, che hanno avuto influenze diverse e che prendono il nome dalle regioni/città
in cui si sono diffusi:
- **Naha-te**, dalla regione di Naha
- **Shuri-te**, sviluppatosi nella città di Shuri
- **Tomari-te**, sviluppatosi nella città di Tomari, con molti punti in comune
  con lo Shuri-te.

Le due correnti principali che ne deriveranno saranno la scuola **Shōrin-ryū** 
e la scuola **Shōrei ryū**.
La prima scuola pone principalmente l'accento sulla velocità e leggerezza dei 
movimenti del karateka, mentre la seconda sulla forza fisica e sullo sviluppo 
della potenza muscolare e resistenza.

### Sōkon Matsumura
Lo Shuri-te è legato a quella che sarà la prima scuola di Karate nell'isola di
Okinawa, fondata da **Sōkon Matsumura**, figura leggendaria del Karate tradizionale.
Questa tradizione fondata da Matsumura confluirà in quella che è oggi la scuola
**Shōrin-ryū**, una delle principali di Okinawa.
L'importanza di Matsumura sta nel fatto che nel suo insegnamento si possono 
trovare diversi elemeneti culturali integrati:
- La tradizione del Te di Okinawa,
- L'arte giapponese della spada della scuola Jigen-Ryu,
- L'arte cinese del combattimento.

Tra i suoi allievi **Ankō Itosu** sarà colui che avrà il maggior merito di 
integrare il Karate nell'insegnamento scolastico tra il 1901 e il 1905.
Oltre a creare un sistema didattico efficiente modificò i **kata** in modo da 
adattarli alle necessità degli allievi delle scuole integrando più elementi 
educativi che elementi applicabili in combattimento. 
Con la formalizzazione lo stile di Karate insegnato inizia anche ad irrigidirsi,
e progressivamente gli adepti iniziaro a considerarlo come un'arte classica e
ormai conclusa nel suo percorso evolutivo, ovvero una tradizione da conservare.

Parecchi allievi di A. Itosu contribuirono alla diffusione e allo sviluppo del 
Karate di Okinawa, in particolare **Gichin Funakoshi**, che avrà il maggior 
peso per la sua diffusione in Giappone.

### La scuola Shōtōkan di Gichin Funakoshi
L'associazione tra lo stile Shōtōkan e Gichin Funakoshi è immediata. Fu allievo
sia di Ankō Asato che di Ankō Itosu, ambedue allievi a loro volta di Matsumura.
Funakoshi, già allievo di Asato, conobbe Itosu all'inizio della sua carriera di 
insegnamento e, su consiglio dello stesso Asato, divenne allievo di ambedue i
maestri. 
Un'aneddoto racconta come egli praticasse fino notte tarda e che i vicini,
vedendolo sempre rincasare tardissimo, credesse che passasse le sue notti in 
case di piacere. Egli non svelò mai la sua reale attività, a testimoniare come
in lui fosse rimasta l'idea di segretezza della pratica del Karate.
  
Nel 1922 si reca a Kyoto per una dimostrazione scolastica della scuola di 
Okinawa e qui conosce **Jigorō Kanō**, fondatore del Judo. Questi lo invita a 
tenere una presentazione a Tokyo nel suo dojo **Kōdōkan**. Dopo il successo di 
queste dimostrazioni decide dunque di insediarsi definitivamente a Tokyo.
Da qui ha inizio l'effettiva diffusione del Karate in territorio giapponese.
Inizialmente la sua permanenza a Tokyo è dura e non priva di momenti di 
grande difficoltà economica, finché la sua scuola iniziò ad avere un numero 
sempre più elevato di allievi.
  
Anche nelle testimonianze di Funakoshi si può vedere come il significato degli
ideogrammi sia cambiato. In un suo primo testo intitolato **Ryūkyū Kenpo Karate** 
(Il Karate, pugilato di Ryūkyū) usa gli ideogrammi che stanno a significare 
"mano della Cina", mentre in un secondo testo del 1930, scritto nel pieno 
dell'affermazione del nazionalismo giapponese, utilizza l'ideogramma "vuoto".
La parola Cina infatti appare com un elemento di disturbo per l'integrazione 
del Karate nel Budō Giapponese.
Egli spiega la nuova traduzione con due frasi dell'insegnamento buddista Zen:
  
*Tutti gli aspetto della realtà visibile equivalgono al vuoto (nulla).  
Il vuoto (nulla) è l'origine di tutta la realtà.*

Dopo varie esperienze didattiche in giappone in diversi dojo, Funakoshi fonda
il dojo Shōtōkan nel 1938, frequentato da numerosi allievi sino allo scoppio
della seconda guerra mondiale. Sarà distrutto da un bombardamento nel marzo 
1945.
Il nome **Shōtōkan** deriva da Shōtō (fruscio della pineta),  pseudonimo che 
Funakoshi si era dato come poeta e calligrafo, arte che praticava sin da giovane, 
mentre **kan** significa casa o dojo.
Scriverà in una sua nota: *"Amerei proseguire la via del karate, così come la
vita, nella grazia della verità intrinseca alla calma del fruscio dei pini."*.

Dopo la guerra, Funakoshi perde sia la moglie che il figlio Yoshitaka, che aveva
contribuito assieme al padre nell'insegnamento nel dojo. Tuttavia, la scuola
Shōtōkan viene ricostruita dai vecchi e nuovi adepti e nel 1949 viene fondata
la **Japan Karate Association** con Funakoshi presidente.
Dagli inizi degli anni '50 numerose contraddizioni interne sul modo di praticare
e insegnare il Karate iniziano a montare. Queste si faranno sempre più aspre
e irrecuperabili dopo la morte di Funakoshi nel 1957 all'età di 89 anni.

A Funakoshi si deve il Karategi, ispirato al Judogi dopo aver visto gli 
indumenti portati dai praticanti del judo, e introdotto nel 1921.

A G. Funakoshi si devono i 20 precetti della via del Karate:
1. Il karate comincia con il saluto e termina con il saluto.
2. Nel karate non si prende l'iniziativa dell'attacco.
3. Il karate è un complemento della giustizia.
4. Conosci dapprima te stesso, poi conosci gli altri.
5. Nell'arte, lo spirito importa più della tecnica.
6. L'importante è mantenere il proprio spirito aperto verso l'esterno.
7. La disgrazia proviene dall prigrizia.
8. Non pensare che si pratichi il karate solamente nel dojo.
9. L'allenamento del karate si prosegue lungo tutta la vita.
10. Vedi tutti i fenomeni attraverso il karate e troverai la sottigliezza.
11. Il karate è come l'acqua calda, si raffredda quando si smette di scaldarla.
12. Non pensare a vincere, ma pensa a non perdere.
13. Cambia secondo il tuo avversario.
14. L'essenziale in combattimento è giocare sul falso e sul vero.
15. Considera gli arti dell'avversario come altrettante spade.
16. Quando un uomo varca la porta di una casa, si può trovare di fronte a un
milione di nemici.
17. Mettiti in guardia come un principiante, in seguito potrai stare in modo
naturale.
18. Bisogna eseguire correttamente i *kata*, essi sono differenti dal
combattimento.
19. Non dimenticare le variazioni della forza, la scioltezza del corpo e il
ritmo delle tecniche.
20. Pensa ed elabora sempre.

### La scuola Gōjū-ryū di Chōjun Miyagi
La scuola Gōjū-ryū fu fondata da Chōjun Miyagi che riprese l'arte del Naha-te dal
suo maestro Higaonna Kanryō. Di derivazione Shōrei, questa scuola affonda le 
sue origini nell'arte marziale tramandata dai cinesi del villaggio di Kume.
Il suo sviluppo è particolamente legato alla forza fisica e potenza muscolare
dei combattenti.
Chōjun Miyagi nasce a Naha nel 1888 da una famiglia di ricchi commercianti. 
Inizia lo studio dell'arte marziale con il maestro K. Higaonna all'inizio del
liceo e quest'ultimo lo considera il suo successore. Nel 1915 parte per la 
provincia del Fujian in Cina per approfondire le tecniche di combattimento ma
al suo ritorno trova il maestro morto e deve provvedere lui stesso alle 
pratiche funebri.
Compie successivamente numerosi viaggi in Cina, Corea e Giappone per studiare
nuove tecniche e contribuire all diffusione della sua scuola.
Anche Miyagi conoscerà, come Funakoshi il fondatore del judo G. Kanō, e come
lui ne riceverà il supporto, grazie allo spirito del maestro tutt'altro che 
settario e chiuso.
  
Nel 1935 Miyagi chiama la sua scuola Gōjū-ryū e ne fissò i 12 **kata**. 
In questo periodo medita sulla forma da dare al karate perché questo sia 
accettato come Budō. Propone di  abolire le antiche denominazioni locali 
Shuri-te, Tomari-te e Naha-te che accentuavano la separazione dalla 
tradizione marziale giapponese.

Il nome Gōjū-ryū deriva dagli "Otto precetti dell'arte del combattimento" 
presenti nel libro tradizionale del Naha-te, denominato **Bubishi**. 
Essi sono:
1. Lo spirito dell'uomo è simile all'universo.
2. Il sangue circola come si muovono la luna e il sole (metafora della 
trasmissione dell'arte).
3. Essenziale sono inspirazione e l'espirazione in forza (**gō**) e in 
cedevolezza (**jū**).
4. Il corpo segue il tempo e si adatta ai cambiamenti.
5. Non appena gli arti incontrano il vuoto, si dispongono secondo una tecnica
giusta.
6. Il centro di gravità avanza, indietreggia e gli avversarsi si allontanano,
si incontrano.
7. Gli occhi devono vedere ai quattro lati.
8. Le orecchie devono sentire nelle otto direzioni.

La terza frase è la chiave per interpretare il nome Gōjū-ryū.

Uno degli allievi di Miyagi racconta così l'allenamento tipico:
*"Il Mestro Miyagi ci allenava nella maniera seguente. Per quel che concerne
l'attacco bisognava che potessimo abbattere l'avversario colpendolo di pugno 
o di calcio su qualunque parte del corpo. Per ciò che concerne la difesa, 
dovevamo rinforzarci per essere capaci di far rimbalzare gli attacchi 
ricevuti su qualsiasi parte del corpo. Per questo non era raro che facessimo 
soltanto un allenamento per rafforzare il corpo senza fare altro.
Il mestro ci diceva che il karate non è nulla più di una danza, se il corpo
manca di potenza e di restistenza."*

### Fonti storiche
- Storia del Karate - Kenji Tokitsu - Luni Editore ISBN 978-88-7984-279-2 
